dit alles is beslisbaar  
een automaat van duwen en verdrukking:  
regulier en expressief; deze machine lichamen en discobal  
verschuift door de katoen en kussens polyester  
kamers die wij met bloed en zaad,  
met nat en suikerspin van toestand doen veranderen  
  
dit overhitte hoofd, de rug met aardappelmessen opengehaald,  
gevuld met puisten van tentakels  
wij hangen hier bestorven, medeplichtig  
uitgelekt tot mat kristal  
  
zo meteen wordt ik uiteengereten  
op een terrasje waar ik mij verveel  
een jongeman herkent het westers kwaad in mijn grijpen naar schweppes  
in verzuchten, aangemeten wanhoop, t-shirts uit de h&m  
  
het circuit is slordig gemaakt maar het idee zit goed ineen  
foutcorrigerende codes leiden stromen naar een klei of een plastic  
het mechanisme is ontsteking, triggert een event,  
de zuurstof rondom ons voert allerlei instructies uit  
we verstuiven in een damp van vlees en botten  
vermengen met elkaar en met de straat  
  
dat beeld van een brandende zoo komt steeds terug  
de schreeuwende pinguins, de stervende beren  
het branden van een eenzame giraf  
  
's nachts staat Godel huilend aan mijn bed  
ik kan hem met mijn armen nooit compleet omringen

