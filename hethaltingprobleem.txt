dit alles is beslisbaar.  
een automaat van duwen en verdrukking  
heeft zijn voeding op de stapel al gevonden  
richt zich op, bestaat en genereert zichzelf.  
  
een machine lichamen en discobal  
verschuift doorheen katoen en kussens polyester,  
kamers die wij met bloed en zaad,  
met nat en suikerspin van toestand doen veranderen.  
  
zo hangen we bestorven, overhit en uitgedroogd,  
geleegd/gevuld met plastic zakjes mat kristal  
zoeken naar een seks in de muziek  
de lucht extases bechamel rond onze schouders.  
  
en zo meteen wordt ik uiteengereten  
op een terrasje waaraan ik mij verveel  
een jongeman herkent het westers kwaad in mijn lievelingst-shirt  
en captagon triggert een event;  
  
binnen het systeem lijkt de reactie exotherm maar in het echt verandert niets.  
er is ontsteking, oxidatie, de moleculen voeren hun instructies uit  
de werkelijkheid is onverwoestbaar en de mens  
een abstractie vet, verdriet en proteine  
die zich zomaar over de straatstenen verspreid  
een rorschachvlek van jongens vormt  
de exegese van een oorlog die nog niet begint  
  
en toch  
zijn er knuffels  
streelt men zich letterlijk de kleren uit  
de pupillen te wijd, ons voorvocht een netwerk van draden  
in het kussenfort wordt kauwgom uitgedeeld,  
buiten heeft iemand een playlist opgezet en iedereen  
iedereen heeft lippen.  
  
we vormen  
een lijf van jongens dat doorheen de slaapkamer pulseert  
zich vindt in de spieren, gebalde prostaat  
ik lik het zweet salpeter van zijn schouders, mag kijken  
naar de riem van kruit en spijkers die hij rond zijn borstkas draagt  
en pruts aan de bedrading, onderzoek de spaghetticode geopolitiek  
die ons tot deze chaos van organen heeft herleidt.  
  
de kranten willen dat wij elkaar vernietigen.  
nigel farage wilt dat wij elkaar vernietigen.  
al-baghdadi wilt dat wij elkaar vernietigen.  
de fysica wilt dat wij elkaar vernietigen.  
  
ik weet niet of dat stom klinkt maar ik zie jullie zo graag  
  
jongens en meisjes, zullen we het over globalisme hebben  
  
  
wij vinden ons tussen de sigaretten en de manier waarop een voorhuid werkt  
en willen zich daar tot elkaar kunnen verhouden,  
  
temidden sigaretten en de manier waarop een voorhuid werkt  
kan een bende wilden zich tot de dingen gaan verhouden  
  
komt men hem tegen in mijn berentrui en verder niets  
  
  
hiermee omgaan laten wij als oefening voor de lezer  
  
en vooral hoe je met haken en morfine  
alles uit een mens kan durven trekken  
  
achter de ramen spuit men luid de steden schoon  
een langeafstandsraket verhoogt de lokale entropie  
iemand tekent vormen in het stof  
  
de sociale ander komt mij tegen in mijn berentrui en verder niets  
het is niet de vraag of wij elkaar ontmoeten  
maar waar dat kan en of ik hem mag zoenen  
jongens, we moeten dringend in gesprek  
  
vanop de continenten, matrassen, zetels  
die wij tegen elkaar hebben geschoven  
vormt zich dialoog in aanraking  
een trage mond die zich vormt tot oor  
  
  
zoenen en hoe dat voelt  
radicaliseren en hoe dat voelt  
vrijen en hoe dat voelt  
uit elkaar spatten en hoe dat voelt  
  
iemand legt uit hoe het voelt achteruit  
opnieuw op je geloof te vallen  
men knikt, neemt een slokje water en raakt hem bij de schouder aan  
  
  
we vallen als een brandbom uit elkaar  
  
er is empathie tot op moleculair niveau  
  
dat beeld van een brandende zoo komt steeds terug  
de schreeuwende pinguins, de stervende beren  
het branden van een eenzame giraf  
  
's nachts staat Godel huilend aan mijn bed  
ik kan hem met mijn armen nooit compleet omringen

