dit alles is beslisbaar.  
een automaat van duwen en verdrukking  
heeft zijn voeding op de stapel al gevonden  
richt zich op, bestaat en genereert zichzelf.  
  
het reguliere expressief;  
een machine lichamen en discobal  
verschuift doorheen katoen en kussens polyester  
kamers die wij met bloed en zaad,  
met nat en suikerspin van toestand doen veranderen.  
  
zo hangen we bestorven, overhit en uitgedroogd,  
geleegd/gevuld met plastic zakjes mat kristal  
zoeken naar een seks in de muziek  
de lucht extases bechamel rond onze schouders.  
  
  
zo meteen wordt ik uiteengereten  
op een terrasje waaraan ik mij verveel  
een jongeman herkent het westers kwaad in mijn lievelingst-shirt  
en triggert een event:  
  
binnen het systeem lijkt de reactie exotherm maar in het echt verandert niets.  
er is ontsteking, oxidatie, onze atomen verschuiven licht naar rechts  
maar 's avonds, op het nieuws blijft bij gebrek aan tijd  
de vraag wat dit nu was, een oorzaak of gevolg?  
  
(ziet u, de werkelijkheid is een gammele constructie  
het circuit is slecht gemaakt, maar het idee zit goed ineen  
geprogrammeerd in zichzelf is alles verbonden;  
elk atoom een register, elk woord het virtueel geheugen  
van geschiedenis die zich rond 'gebeurtenissen' plakt  
een proces dat steeds weer buiten zijn eigen grenzen treed)  
  
  
ik aan kalasjnikovs  
hij door satellieten  
  
  
en toch  
zijn er knuffels  
streelt men zich letterlijk de kleren uit  
de pupillen te wijd, ons voorvocht een netwerk van draden  
in het kussenfort wordt kauwgom uitgedeeld,  
buiten heeft iemand een playlist opgezet en iedereen  
iedereen heeft lippen.  
  
we vormen  
een lijf van jongens dat doorheen de slaapkamer pulseert  
zich vindt in de spieren, gebalde prostaat  
ik lik het zweet salpeter van zijn schouders, mag kijken  
naar de riem van kruit en spijkers die hij rond zijn borstkas draagt  
en pruts aan de bedrading, onderzoek de spaghetticode geopolitiek  
die ons tot deze chaos van organen heeft herleidt  
  
de kranten willen dat wij elkaar vernietigen.  
nigel farage wilt dat wij elkaar vernietigen.  
al-baghdadi wilt dat wij elkaar vernietigen.  
de fysica wilt dat wij elkaar vernietigen.  
  
elk systeem is gemaakt om andere systemen voort te brengen  
  
  
we vallen als een brandbom uit elkaar  
  
er is empathie tot op moleculair niveau  
  
dat beeld van een brandende zoo komt steeds terug  
de schreeuwende pinguins, de stervende beren  
het branden van een eenzame giraf  
  
's nachts staat Godel huilend aan mijn bed  
ik kan hem met mijn armen nooit compleet omringen

