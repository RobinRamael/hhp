


  
wat een degoutante lente.  
zwerend in de bomen spuwen reigers braaf hun nesten aan elkaar,  
niemand had de bloesems wat dan ook gevraagd  
maar kijk, toch staan ze daar, geil en klaargemaakt,  
bestuurd door een zon die niet weet wat ze doet.  
en ja, ook mij is de dopamine niet vergeten;  
voor de spiegel op het toilet geef ik toe aan de vraag van het publiek,  
duw onderbroek met duim en handpalm naar beneden,  
kijk speels de lens in  
en druk af.  
  
de machinekamer op de keizersgracht  
(een tak in een graaf op abstractie van mysql als key-value store)  
blinkt scheef in het mechanisme van zonsondergang  
waar licht dat onder een hoek van 10 graden valt indirect wordt, "zacht";  
het gedocumenteerd systeem van de vallende avond.  
  
ik laat de data door mijn bindings glijden,  
filter dagenlang van tien tot zes de smurrie van het internet.  
spin het, bleek het, schmink het  
tot het deprecations warnings lekkend, stinkend  
naar verbrand plastiek op mijn bureau obsceen de benen opent,  
een soort beweging maakt, uitnodigend.  
  
hormonaal, bijna, vind ik de weg, het midden  
tussen de divjes. verpakt, de context vergeten,  
trek ik mij de zweer omheen de lippen,  
proef het vocht, begin langzaam te verteren en  
transponeer naar overbodig, de input, simpel,  
consequentie van de output, probeert het  
protocol met complicerende toestand te binden.  
in buffers, in transit, in waanzin, in rede  
produceert het labyrinten materie, de blinde  
beweging van het onschuldige netwerk in ether,  
een bepaald elektron dat het koper kan lezen.  
  
blank leg ik een valse lenigheid over de dingen  
schuur een bedding in het stof van de geschiedenis (die ik bezit)  
tot ze perfect rondom mijn billen past  
en kijk, het automaat werkt fucking magnifiek,  
ik moet alleen maar achterover leunen;  
onderga het sacrament documentaire,  
laat het op mijn tong in speeksel wassen  
zich vermengen tot signature cocktail:  
  
dit alles is beslisbaar.  
een automaat van duwen en verdrukking  
heeft zijn voeding op de stapel al gevonden,  
richt zich op, bestaat en genereert zichzelf.  
  
een machine lichamen en discobal  
verschuift doorheen katoen en kussens polyester  
kamers die wij met bloed en zaad,  
met nat en suikerspin van toestand doen veranderen,  
de lucht extases bechamel rond onze schouders.  
  
en zo meteen word ik uiteengereten.  
een jongeman herkent het westers kwaad in mijn lievelingst-shirt  
en captagon triggert een event;  
  
in de bataclan gooit iemand een slipje op het podium,  
jesse hughes ruikt er aan en lacht; het publiek gaat uit zijn dak.  
whitman schuilt onder de bankjes van een metrostation;  
boven hem breken gezichten aan scherven,  
huilen puin tot ze weg zijn; ik ben vergeten waarom.  
dzhokhar tsarnaev, een open wonde in suburbia,  
schrijft een laatste dreigement op de wand van een zeilboot in een cul-de-sac.  
ergens groeien raketten weelderig de steden in,  
het klootjesvolk giet water op de takken.  
het klootjesvolk verdampt.  
  
binnen het systeem lijkt de reactie exotherm maar in het echt verandert niets.  
er is ontsteking, oxidatie, de moleculen voeren hun instructies uit.  
de werkelijkheid is onverwoestbaar en de mens  
een abstractie vet, verdriet en proteine  
die zich zomaar over de straatstenen verspreidt  
een rorschachvlek van jongens vormt  
de exegese van een oorlog die nog niet begint  
  
en toch  
zijn er knuffels  
streelt men zich letterlijk de kleren uit  
de pupillen te wijd, ons voorvocht een netwerk van draden,  
in het kussenfort wordt kauwgom uitgedeeld,  
buiten heeft iemand een playlist opgezet en iedereen  
iedereen heeft lippen.  
  
we vormen  
een lijf van jongens dat doorheen de slaapkamer pulseert  
zich vindt in de spieren, gebalde prostaat  
ik lik het zweet salpeter van zijn schouders, mag kijken  
naar de riem van kruit en spijkers die hij rond zijn borstkas draagt  
en pruts aan de bedrading, onderzoek de spaghetticode geopolitiek  
die ons tot deze chaos van organen heeft herleidt.  
  
we kiezen oorzaak en gevolg als getallen op een as  
en kruipen er dan onder, wriemelen doorheen de kabels en de modder,  
het slijk dat overblijft als je een woord te veel gebruikt,  
lezen gedichten en voelen de lippen automatisch bewegen,  
vormen de brokken van woorden die desintegreren  
in een brandbom van voelen, die we schuilend in de zetel  
met de gordijnen laten spelen:  
  
de kranten willen dat wij elkaar vernietigen.  
nigel farage wilt dat wij elkaar vernietigen.  
al-baghdadi wilt dat wij elkaar vernietigen.  
de fysica wilt dat wij elkaar vernietigen.  
  
in het holst van de ravage,  
alles gesmolten, alles vergaan tot de baan van atomen,  
teken ik met spuug en kool een streep onder mijn ogen  
en vind hem in een plasje zwaarmetaal.  
klein, bebloed, komt hij te voorschijn uit zijn kleren  
krijgt dokters en dekens en zoentjes en soep.  
  
ik leg hem op zijn rug en haal de pluisjes uit zijn navel;  
de stukken gewapend beton, de verdragen,  
de kabels en vijzen, het kruit en de spijkers.  
verkruimel ze tot angst en stof tussen mijn vingers  
en verstrooi ze in mandalas rond het bed.  
  
_thank you for the fire, thank you for the fire.  
thank you for the fire, thank you for the fire.  
it 's healing, it's healing, it's healing us.  
it's healing, it's healing, it's healing us.  
_  
  
hoelang de overheid dit feest nog toelaat is ons voorlopig onbekend.  
maar kijk, de waanzin lijkt beperkt tot deze kamer; een bende idioten  
heeft matrassen bij elkaar geschoven, balkondeuren gesloten,  
iets leuks met kerstlichtjes gedaan en ligt, geplet tussen momenten,  
ledematen tegen vensterglas, de chaos uit te hangen.  
  
ik weet niet of dat stom klinkt, en ik zie jullie zo graag  
maar onze huiden condenseren. lillend  
in de plooien aarzelen de lakens, tussen het gekronkel  
gaat er een glas water door mijn handen,  
heeft er iemand nog een sigaret.  
het lijf, een rozige gelei waarin het straatlicht breekt  
komt los, trekt draden kwijl tussen de monden,  
kruipt uit elkaar in rijpe oksels, tanden in een hals.  
een hijgende, compleet ontremde eschatologie  
zoekt frunnikend een hoogtepunt en blijft  
oningevuld en druipend achter op een bed.  
  
ik droom van een verouderde apocalyps;  
een yellowcake zon op een verdampende stad.  
alsof het een film is, hou ik mijn hand voor de flits  
en zie me verrekken tot schaduw, verdwijn  
in de luwte van de straling, verga tot waterstof  
en heb betekenis, een inductief bewezen, logisch einde,  
de accepting state subliem bereikt.  
  
's ochtends op het terras heeft de helderheid iets weerzinwekkend.  
een enorme slurrie gluten sliert elastisch door de straten, wordt traag  
tot netwerken getrokken, rijst, scheurt open, stolt  
en blijft toch groeien; gezwel in een gezwel in een gezwel.  
stel, we kunnen zeggen of we ooit nog reageren  
zullen spreken wanneer we eigenlijk geen antwoord weten,  
beloven als we toch wat hadden, dan de vraag te zijn vergeten.  
  
ik ben de gevaarlijkste abstractie.  
altijd te vergeven maar nooit te excuseren.  
wat moet ik met zijn tanden, knarsend langs de mijne,  
wat moet ik met barmhartigheid, wat moet ik met verzet?  
  
dit alles is beslisbaar,  
de ene toestand naar de andere.  
het is echter, de band, de oneindig uitdeinende rand  
  
maar opgesloten in de berekening van wat er aan de hand was.  
alan turing, homofiel en verward in een walm cyanide  
kijkt op en glimlacht naar de camera.  
elke nacht staat godel huilend aan zijn eigen bed.  
  
  
  
  
  
  
  
  
  
  
het weer moet een vergissing zijn, maar al bij de koffie  
staat het ons tot aan de knieen. het internet hangt  
in alle hoeken van de kamer, druipt in grote kwakken  
van de kasten, met dikke klodders in mijn haar.  
we zijn het van de muur beginnen schrapen.  
het mierzoet goedje bibbert in de emmers  
  
waarom geen vlam  
  
  
luister. onschuld is een oorsprong als een andere  
  
  
het ligt in alle hoeken van de kamer.  
rond de middag staat het ons tot aan de knieen  
  
luister. het is nog altijd even heilig.  
  
wist je dat de middellandse zee er over miljoenen jaren niet meer zal zijn  
  
  
  
  
wat er van het internet nog over is ligt te rillen in de hoeken van de kamer  
we hebben het opgeraapt, het sussend gladgestreken en zacht  
de stukjes bij elkaar geduwd: op een dag zal ook dit weer kunnen lopen,  
op een dag is er geen manier om nog te zeggen dat dit stopt  
met krijsen, met eten,  
  
de tv lijkt een koortsdroom, een ontkennen, een  
  
het werkgeheugen raakt op  
  
de politiek van mijn ouders loopt uit mijn polsen,  
  
  
een avant garde van gevoelens sloft gedwee tot aan de koelkast  
op zoek naar een gemeenschap blijven hangen in orgie  
  
1936, alan turing stoot zijn hoofd aan het plafond  
en al de rest is fysica  
  
's ochtends gieten we het in emmers, dragen ze in parade  
over de straten van een stad die zoals altijd weer fantastisch draait  
braaf ratelt de beiaard het stairway to heaven, het is nog vroeg  
op de dam, de handel in data komt traag op gang, de soma  
is voor vanavond, maar niet voor ons. het goedje gaat  
over mijn hoofd, doordrenkt mijn naakte schouders, druipt  
over mijn knieen. heeft er iemand een bricket?  
het einde is dan toch nog magistraal.  
  
en dit is poezie dus ik kan zeggen dat het geen pijn doet  
het oplossen als brandstof voor de overdracht van een gevoel  
  
  
de catastrofe is totaal.  
  
ik ben de gevaarlijkste abstractie  
  
documenteer wat er gebeurt als niets nog wil veranderen  
  
  
troost is het verkeerde woord.  
  
ben ik op zoek naar een gemeenschap blijven hangen in orgie?  
maar wat wij doen in onze vrije tijd is onze zaak:  
een veld omploegen,  
een pasta maken,  
  
gisteren heeft men op het internet beslist  
dat waarheid relatief is, maar het dichtst ligt  
bij die van mij.  
  
  
is mijn lichaam is een herinnering die steeds geupdatet wordt  
  
  
het fundamentalisme van mijn knuffels  
omhelzingsmechanisme  
  
ik ben de gevaarlijkste abstractie.  
  
de vraag die zich stelt is of dit allemaal stopt  
het buigen van de grachtenpanden naar het water, narcissen,  
geschiedenis, het gevoel in mijn buik als je iets slim zegt  
de drang naar een hand rond mijn keel, depressie  
als excuus voor nog een keertje pannenkoeken  
  
ik weet niet of dat stom klinkt maar ik zie jullie zo graag  
  
pats. reificatie.  
  
in de wiskunde is er een functie die even snel stijgt als haar versnelling
versnelt.  
  
overal op de grond liggen roerloos de codes  
stapels gebroken beelden  
moment na moment na moment  
  
de eerste puzzel was een kaart  
  
  
ben ik op zoek naar een gemeenschap  
blijven hangen in orgie?  
:cq  

